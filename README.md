---
description: Nauczanie informatyki nowymi metodami
---

# Informatyka: Trudne Tematy w Najprostszy Sposób

Na tej stronie znajdziesz omówienie różnych tematów z dziedziny informatyki.
Każdy temat przygotowywany jest zgodnie z hasłem przewodnim: jak najprościej i jednocześnie praktycznie.
Materiały przeznaczone są dla każdego, kto chce się czegoś nauczyć, a także dla tych, którzy chcą uczyć innych.

Uczniowie znajdą tutaj proste i krótkie omówienia wybranych zagadnień, a nauczyciele znajdą ciekawe pomysły na lekcje i gotowe scenariusze zajęć.

## Czym różni się ta strona od podobnych, które można znaleźć w sieci?

Po pierwsze, co ważne dla wielu nauczycieli, ta strona dostępna jest w języku polskim. Wiele rozbudowanych stron o podobnej tematyce dostępnych jest jedynie po angielsku, co utrudnia wykorzystanie ich na lekcji.

Po drugie, strona została przygotowana przez "rasowego informatyka z nietypowym hobby". Tak, z wykształcenia jestem informatykiem, pracowałem także jako programista i cały czas rozwijam się pod tym kątem. Ponadto interesuje mnie edukacja i dydaktyka. Od wielu lat zajmuję się nauczaniem informatyki dzieci i dorosłych na różnych poziomach. Wiele stron o podobnej tematyce, które znalazłem w sieci, pomija jeden z dwóch ważnych aspektów: dydaktykę i profesjonalizm. Materiały napisane profesjonalnie i z głębokim zapleczem teoretycznym często są trudne do przyswojenia i przeznaczone raczej dla studentów uczelni wyższych, niż dla zwykłego śmiertelnika. Z drugiej strony wielu materiałom dydaktycznym z informatyki brakuje profesjonalizmu: widać, że pisała je osoba pozbawiona głębszego doświadczenia w tej dziedzinie i nieświadoma dobrych praktyk. Przygotowując dostępne na mojej stronie materiał staram się pamiętać o jednym i drugim (oczywiście wszelkie błędy i/lub nieścisłości proszę zgłaszać, mylić się jest rzeczą ludzką).

Po trzecie, materiały przygotowane zostały (jak już wspomniałem) z myślą "w jak najprostszy sposób" i z poszanowaniem czasu czytelnika. Staram się, by każdy był w stanie przyswoić omawiane przeze mnie tematy, i to w stosunkowo krótkim czasie. W związku z tym nie rozpisuję się na kilkanaście stron na temat prostego algorytmu, a raczej skupiam się na konkretach i prostych przykładach. Z drugiej strony oczywiście oznacza to, że nie omawiam niektórych niuansów, a część szczegółów poruszam jedynie zdawkowo. Jak to mówią: coś za coś. Moje materiały powinny pomóc zrozumieć podstawy i ogólną ideę, zainteresowanych odsyłam po szczegóły do innych źródeł.

Po czwarte, materiały przechodzą swój chrzest bojowy. Sam korzystam z nich na lekcjach i proszę znajomych o przejrzenie. Jeżeli zauważę, że coś wymaga poprawienia albo uzupełnienia, to poprawiam i/lub uzupełniam. Wszelkie uwagi można także zgłaszać, zapraszam do zajrzenia do zakładki kontakt. 

### Licencja

![Uznanie autorstwa-Na tych samych warunkach 4.0](.gitbook/assets/88x31.png)

{% file src=".gitbook/assets/Licencja.pdf" %}