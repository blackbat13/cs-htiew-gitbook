# Python 3

Python jest bardzo przyjemnym językiem programistycznym. Co przez to rozumiem? Jego podstawowa składnia i semantyka są łatwe do przyswojenia, a możliwości zapewnione poprzez łatwy dostęp do najróżniejszych bibliotek są ogromne. Jak każdego jednak języka, także Pythona trzeba się nauczyć.

Większość kursów programistycznych wygląda bardzo podobnie: poznajemy podstawy języka wykonując proste ćwiczenia, operujące przede wszystkim na liczbach, tekstach i wypisujące komunikaty do konsoli. W takich kursach często osiągnięciem jest napisanie własnej, uproszczonej wersji konsolowego kalkulatora, lub podobnego programu. Cała interakcja z naszym programem sprowadza się zwykle do wpisania danych w konsoli i obserwacji pojawiających się, tekstowych komunikatów. Jak to stwierdziła kiedyś moja uczennica: "_Gdy pokazuję mojej mamie działanie swoich programów, nie robi to na niej wrażenia. Ot, jakiś tekst pojawia się na ekranie._". I nic dziwnego! Jest to, krótko mówiąc, mało imponujące, szczególnie dla osób, które nie znają się na programowaniu. A przecież gdy uczymy się czegoś nowego to często chcemy się pochwalić zdobytymi umiejętnościami przed rodziną i znajomymi!

Jest to jeden z powodów, dla których proponuję inne podejście do nauki programowania. Naukę poprzez tworzenie gier i animacji. Jak już wspomniałem, **Python** jest językiem o dużych możliwościach, głównie za sprawą swoich bibliotek. W tym kursie wykorzystamy jedną z takich bibliotek: **PyGame Zero**.

Ci z Was, którzy interesują się tworzeniem gier mogli już wcześniej słyszeć o bibliotece **PyGame**, jednej z najpopularniejszych do tworzenia gier w języku Python. **PyGame Zero** jest "uproszczoną" wersją tej biblioteki, idealną do rozpoczęcia nauki tego pięknego języka. 

Czas zacząć! Pozwólcie że będę Waszym przewodnikiem podczas podróży po programowaniu i tworzeniu gier.

### Biblioteka

{% embed url="https://pygame-zero.readthedocs.io/en/stable/index.html" %}
Pygame Zero
{% endembed %}
